<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>TOKO XIV. "MAHERY TOY NY FAHAFATESANA NY FITIAVANA"</h1>
    
    <p>
        Raivato dia nanana ody mahery atao hoe Itsihitavatana sy Imoimoilava ary Iafobemirehitra.
        Nanjary papango Ibonia hitadiavany ireny, nefa tsy hitany. Nody ho saka indray izy, 
        fa mbola tsy hitany ihany. "Niova ho zavatra maro izy, nefa mbola tsy azony ihany. 
        "Farany nanjary rivotra izy, ka tamin' izay vao hitany ny odiny, 
        dia novetavetainy sy nosimbasimbany tsy nisy hasina intsony.
    </p>

    <p>
        Notamin-jo Raivato ka niantsoantso ny tao Mananivo hoe: «Ny mana-mahia manakaloza è;
        ny manam-bondraka mamonoa; fa tsy hita izay ho faran' ity tany Mananivo ity,
        fa ho resin-dahy iraika sady masin' ody no ozatina ny tany !"
    </p>

    <p>
        Neny hariva ny andro, dia nisokosoko nankao amin' ny trano fandrian-dRaivato sy lampelasoamananoro Ibonia, kanjo sendra tsy nandry tao Raivato, fa tany amin' ny an'andron' ny vadiny hafa. Nony efa natory ny
        olona tao an-trano, dia namelona afo Ibonia sady nạnaisotra ny hoditr'Ikonantitra niakanjoany. Nijerijery tao an-trano lampelasoamananoro ka nahita an'Ibonia fofombadiny, dia taitra mafy izy ka niteny taminy hoe:
        «Endre! hay va re hianao ity? Hamono tena angaha hianao? Ho faty tokoa isika izao, ry havako, fa tsy ho velona tsy akory. Lahy loza, lahy
        antambo anie Raivato iny è!"
    </p>
    <p>
        Fa namaly tsimoramora izy hoe: "lzaho no Ibonia; 
        ny lalam-bady mahafaty: hianao nofonofoko fahatsaika; 
        novinadiko fahazaza; maty tsy airitro aman-tany; velona tsy omeko lahy". 
        Fa hoy no navaliny: "Loza ity, ry Ibonia, raha maraina ihany mantsy izao no ho fara-fainantsika!"
        Kaneta tsy nanahy akory Ibonia fa nitendry valiha no nataony, ka nony maraina ny andro, 
        dia velon-dresaka ny tao an-tanàna nandre ny tendry valiha nafitsony
        ka nanao hoe: «Olon-kafa tokoa izao, fa Ikonantitra tsy
        mahavita tahaka izao tsy akory!"
    </p>
    <p>
        Mena terỳ Raivato nony nandre izany ka nitady hamoha ny trano, nefa tsy azony novohana. 
        Nodorany ny tafon-trano, fa tsy nety may;
        nokapainy ny zoron-trano, nefa tsy nahasehaka ny famaky. Nohadiny indray ny tany, 
        nefa tsy nahalaitra ny fangady, fa tapaka. Dia nihaika an'lbonia avy tao ala-trano 
        izy ka nanao hoe: "Nahoana moa ialahy no manantena haka vady ahy atỳ Mananivo, 
        ka no mihenahena foana ato an-trano, fa no tsy mivoaka hiadiana?"
    </p>
    <p>
        Fa nihiaka Ibonia ka nanao hoe: "Ey, izay Raivato ben' ny biba (1), matavin-dronono avy ve! 
        Tsy haharitra ny vangoviko ialahy tsy akory!
        lalahy angaha tsy mahalala ahy? Izaho, lehity, vahiny manjaka lalana; 
        ialahy tompon-trano mihify! (2). Izaho vahiny no handry eo am-parafara anio; 
        fa ialahy tompon-tany no hitsinkasina amin' ny tany!"
        Mbola novingavingain-dRaivato ihany izy ka nataony hoe: «Inona
        izay ialahy mihafelatanam-behivavy, fa izaho manao sikin'ibeholiholy, 
        ka mahalany' andro mijomo (3). Moko (4) aho noho ny taloha; 
        fa ialahy tsaika ka tsy hahaleo ny vangoviko tsy akory!"
    </p>
    <p>
        Dia nirehaka indray Ibonia hoe: «Miakatra am-piakarana aho, lehity, tsy mamahampahana, 
        midina am-pidinana, tsy midraikodraiko; mananety aho, mandrevorevo; 
        izay raha tinainako tsy mba votsotra. Tsy mba akondro aho ka ho be tendro; 
        tsy mba fary aho ka ho be vololona; tsy mba ranonorana aho ka handoaka ny alina; 
        tsy mba zavona aho ka hanenika ny tany. Tsy mba fitelim-boay aho ka hiandry fitana; 
        tsy mba mamba aho ka hanaikitra ny ambany rano. Izaho, lehity, no teraky ny ngeza,
        zanaky ny mbola ho ngeza sy ny efa ngeza rahateo. Miandra aho, vaky ny lanitra; 
        miondrika aho, forehitra ny tany; mibirioka aho, may ny ala atsinanana.
        Hitsahiko ny tany Mananivo ka miporopotaka (5), milohan-drere!
    </p>
    <p>
        Nefa na dia nampivadi-po toy izany aza ny tenin' Ibonia, nihiaka kosa
        Raivato ka nanao hoe: «Izaho, lehity, tsy setrain-dakana arivo: ribihina (6)
        manehi-baniana; itana mahafaty arivo. 
        Ka nahoana moa ialahy no ao an-trano ao foana no mihenahena, fa no tsy mivoaka hiady?
    </p>
    <p>
        Tsy naharitra intsony Ibonia nony nahare izany, ka tapaka ny heviny fa hivoaka. 
        Nampihaingoiny lampelasoamananoro, ka nony efa vita izany,
        dia niomana hivoaka izy mivady, ka hoy Ibonia: "Raha somindaina, be ra; raha raisina, 
        be taimboraka. Ny mahalia-lalana dia horoahiko, fa ny tsy mahalia-lalana kosa no an-dRaivato; 
        ny velona ahy, ny maty azy.
        Eroa am-baravarankely hianao mitsidika, Ramatoa, ary izaho kosa eroa am-baravarambe". 
        Nefa raiki-tahotra ny vavy ka nanao hoe: «Raha tsy miaraka aminao anie aho dia maty mihitsy!" 
        "Raha tsy izaho no maty, tsy maty hianao tsy akory!» hoy Ibonia. 
        Dia nankeo am-baravarankely izy, fa bonia kosa nankeo am-baravarambe, ka nataony indray mamoha
        ny varavarana roa. Dia nikaretsahan-dRaivato nasiana ny lefona Iampelasoamananoro, 
        nefa tsy nahavoa azy iny, fa nitsatoka terỳ amin' ny tany.
        Dia novingavingain' Ibonia izy hoe: "Nahoana ialahy, no malaza ho lahy ka no vehivavy no iadiana? 
        fa izaho no lahy toa an' ialahy, ka misindà itsizy etsy an-kianja hifanaovana".
    </p>
    <p>
        Dia samy nankeo izy roa lahy ka nifampitiftra sy nifanombo-defona, nefa tsy nisy maty;
        ary nony farany dia nifanontona tamin' ny tany maina.
        Natonton-dRaivato Ibonia ka difotra halohalika; nitsoaka izy, ka mba
        natontony kosa Raivato ka latsaka hafoto-pe. Nefa nitsoaka Raivato, 
        ka naotontony kosa indray Ibonia ka difotra hahelika. 
        «Ey!» hoy Ibonia, akory è, ry Ibemantahola sy Itokambololona ary Imenaringitra! (7) 
        Nahoana re no tany leolava tsy naharesy tondromaso, tany tsy nahahaingihaingy, 
        koa aty amnin' ny tany iadiana vao ahazoan-datsa?» Tamin' izay dia nampiseho fara-hery izy, 
        ka natontony Raivato, ary difotra tsy hita popoka tany ambanin' ny tany. 
        Nototofany tany ny loaka nilentehany, ka levona tao ilay rafilahiny.
    </p>
    <p>
        Dia nanome safidy an'Ingarabelahy sy ny vahoaka tao Imananivo
        izy ka nanao hoe: "lza ho ho anareo, ny maty sa ny velona?" "Ny velona
        no anay", hoy ireo, fa ny maty tsy mba namana intsony>, cAnjakao
        ihany ny fanjakanao, ry Ingarabélahy", hoy Ibonia, "fa izaho hody any
        Ileolava hitondra an' lampelasoamananoro vadiko".
    </p>

    

</body>
</html>