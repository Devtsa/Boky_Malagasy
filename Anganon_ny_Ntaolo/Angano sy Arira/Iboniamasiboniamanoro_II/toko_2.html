<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>IBONIAMASIBONIAMANORO</title>
</head>
<body>
    <h1>TOKO I. VAO NIPAKA DIA NAHARESY</h1>
    
    <p>
        Nony efa lehibe izy dia nanana alika natao hoe Iampelamahavatra. 
        Koa indray andro, raha nihaza tany an-tsaha izy, 
        dia tonga ilay olo-malaza natao hoe Ifozanatokondrilahy ka nanontany ny ray aman-dreniny hoe: 
        «Nankaiza Ibonia?" Dia hoy ny navaliny: «Lasa nilalao any an-tsaha izy. 
        Tamin'izay dia nongahan'Ifozanatokondrilahy ny alikany ka tsy nahasakana azy ny ray aman-dreniny.
    </p>
    <p>
        Rehefa tafaverina avy tany am-pihazana Ibonia, dia nanontany hoe: "Nankaiza ny alikako, ry ineny?» 
        Dia namaly tamin' alahelo ny ray aman-dreniny ka nanao hoe: "Nanaovan Ifozanatokondrilahy angovy teto ny alikanao, anaka, ka lasany».
        Dia tezitra izy ka nanao hoe:" 'Ndeha halaiko, ry ikaky». Nefa tsy navelan-drainy izy, fa hoy izy: "Aoka itsỳ, anaka, 
        fa ny mamba any anaty rano aza anie alain' Ifozanatokondrilahy azony, ka ataonao ahoana no iady aminy;
        sao dia ataony mahita angano any hianao".
        Fa nony tsy laitra norarana izy, dia nampaka vato lehibe azy rainy, 
        mba hitsapany izay heriny, ka hoy izy: «Raha dia tsy azoko rarana àry hianao, 
        alao iry vato lehibe irỳ hataoko fiketrahana". Dia nalainy ka tongany. 
        Ary afa-tahotra rainy tamin' izay ka namela azy handeha ihany.
    </p>
    <p>
        Dia lasa izy nankany amin' Ifozanatokondrilahy. 
        Fa nony nahita azy io, dia nanao teny am-batravatra hoe: «Miharana inona atỳ ialahy? 
        «Haka ny alikako aho, lehitsy". 
        Dia nanaraby azy indray izy hoe: «lalahy angaha olo-mahery?» Olo-mahery aho, lehity,
        ka avia hifanao, raha sahy ialahy», Nony vantany vao niteny izany Ibonia, 
        dia noraisin'Ifozanatokondrilahy izy, ka natsipiny tafahoatra trano iray. 
        Fa natsipin'Ibonia kosa izy ka nihoatra trano iray koa; 
        ary nifanao toy izany izy roa lahy mandrapahatafahoatra trano folo avy.
    </p>
    <p>
        Namoron-kevitra indray Ifozanatokondrilahy hoe: «Ndeha tsy hifanipy intsony, fa hifanakapoka kosa».
        Dia nobatain'Ifozanatokondrilahy Ibonia ka natontany tamin ny vatolampy, 
        nefa tsy nikarapoka izy, fa nitsaratoka ihany, ka difotra hatramin'ny hato-tongony. 
        Ary mba nakapok'Ibonia kosa Ifozanatokondrilahy ka difotra halohalika. 
        Nandroso nifanao toy izany izy roa lahy mandra-pahadifotr'Ifozanatokondrilahy,
        ka nosafoin' Ibonia ny vatolampy, dia tototra tao izy ka maty.
    </p>
    <p>
        Dia nanontanian'Ibonia ny vadin' Ifozanatokondrilahy sy ny vahoakany hoe: «Homba ny velona va hianareo, 
        sa homba ny maty?" Dia indray niredona izy rehetra hoe: «Homba ny velona izahay, tompoko»,
        Dia lasan' Ibonia ny vahoakan' Ifozanatokondrilahy.
    </p>
    <p>
        Fa raha mbola teny an-dalana izy, dia nisy olona maromaro nifanena taminy, 
        izay samy nanana ny fahaizany avy: ny sasany mpilomano;
        ny sasany mpanohitohy; ny sasany mpitsinjo lavitra; 
        ary ny sasany kosa mpamelombelona sy mpaniotsioka. 
        Izy rehetra ireo dia samy nosakaizainy avokoa, ka nizarany ny babo vao azony.
    </p>


</body>
</html>